༄༅། །གཏོར་བསྔོ་བརྒྱ་རྩ་སོགས་བྱེད་པའི་ཕྱག་ལེན་འདོད་དོན་ལྷུན་གྲུབ་བཞུགས་སོ།། སྭ་སྟི། རྒྱལ་ཀུན་རྒྱལ་བསྟན་བསྲུང་བའི་ཕྱིར། །འཇིགས་རུང་འཇིགས་པའི་སྐུར་བཞེངས་ནས། །བསྟན་དང་བསྟན་འཛིན་སྐྱོང་མཛད་རྣམས། །མཉེས་རབ་མཉེས་པའི་ཐབས་འདི་སྤེལ། །འདིར་གུར་ཞལ་སོགས་ཆོས་སྐྱོང་སྲུང་མ་རྣམས་ལ་གཏོར་བསྔོ་བརྒྱ་རྩ་བྱེད་པ་ལ། ལག་ལེན་དངོས་དང་ཕན་ཡོན་བཤད་པའོ། །དང་པོ་ལ་སྦྱོར་དངོས་རྗེས་གསུམ་ལས། སྦྱོར་བ་ཡི་དམ་ཆོས་སྐྱོང་སོགས་ཀྱི་རྟེན་དྲུང་དུ་གཏོར་མ་ལྔ་ཚར་སོགས་གང་དགོས་བདུད་རྩི་རིལ་བུ་དང་། ཉི་ཟླ་ནོར་བུས་རྒྱན་པ་དང་། ཆུ་གཉིས་སྔོན་འགྲོའི་ཉེར་སྤྱོད་བཤམ། རྣལ་འབྱོར་པ་རང་རྟེན་ལ་ཁ་ཕྱོགས་པའི་མདུན་དུ་རྡོ་དྲིལ་ནང་མཆོད་མེ་ཏོག་རྣམས་བཤམ། བདག་བསྐྱེད་ནི་བདེ་ཀྱེ་ཕུར་གསུམ་སོགས་བླ་མེད་ཀྱི་ཡི་དམ་གང་རུང་གི་མཆོག་མོད། དེང་སང་ཕྱག་ལེན་ལ་ཀྱཻ་རྡོར་ལམ་དུས་ཐུན་གསུམ་ཐུན་གཉིས་གང་བདེ་མཛད། དེ་ལྟར་ཐུགས་དམ་གྲུབ་ནས་གཏོར་མ་རྣམས་ནང་མཆོད་ཆུ་ཆང་གིས་སྦྱང་། དམ་པ་འགའ་ཞིག་གི་ཕྱག་ལེན་ལ་མཆོད་པ་བྱིན་རླབས་རེ་ཡང་མཛད་འདུག ཕལ་ཆེ་བ་ནི་མི་མཛད་འདུག་པས་གང་མོས་བྱའོ། །གཏོར་མ་བྱིན་རླབས་རྒྱས་པར་བྱས་ནས་ཡི་དམ་ལ་ཕུལ་ཞིང་ཀུན་འགྲུབ་ཤོག་གི་བར་འདྲ། དེ་ནས་རྒྱས་པར་ན་མདུན་དུ་ཅོག་ཙེ་སོགས་ཀྱི་སྟེང་དུ་གཏོར་ཐེབ་གཉིས་སུ་ཅོག་གཏོར་རེ་དང་གཞན་སྤོ་རྒྱུ་ཅོག་གཏོར་སོགས་བཤམས་ཏེ། མགོན་པོའི་གཏོར་མ་ནང་མཆོད་ལྟར་བྱིན་བརླབ་རྒྱས་པར་བྱས། མདུན་གྱི་ནམ་མཁའི་གནས་སུ་པཾ་ལས་སོགས་ནས་རྒྱས་པའི་ཕྲིན་ལས་མཛོད་ཀྱི་བར་ཚར་གཅིག་དང་། གཏོར་མ་གཉིས་བཤམ་པའི་གཅིག་ནང་མཆོད་སོགས་ཀྱིས་སྦྱངས། གཏོར་མ་ནང་མཆོད་ལྟར་རྒྱས་པར་བྱིན་གྱིས་བརླབས། གཏོར་མ་ཨོཾ་ཤྲཱི་མཧཱ་ཀཱ་ལ་ས་པཱ་རི་ཝ་ར་སོགས་ནས་འཕྲིན་ལས་མཛོད་ཀྱི་བར་དང་། གཏོར་མ་དེ་བསྡུས། ཡང་གཉིས་པ་ནང་མཆོད་སོགས་ནས་སྔ་མ་ལྟར་མཛོད་ཀྱི་བར་གྱིས་ཕུལ།

དེ་ལྟ་བུ་ཉིན་རེ་ལ་ཉི་ཤུ་རྩ་གཅིག་ལ་སོགས་པ་གང་འགྲོ་བྱ། ཞལ་དང་ལས་མགོན་སོགས་ལའང་དེའི་རིགས་འགྲེས་སྦྱར། གཞན་ལྷག་མ་རྣམས་རྗེས་ཆོག་གི་བར་དཀྱུས་མ་བཞིན་བྱའོ། །ཡང་ན་ཐོག་མར་མགོན་ཆེན་ལ་བརྒྱ་རྩ་བསགས། དེ་ནས་རིམ་བཞིན་བསགས་ཀྱང་རུང་བས་སྟབས་གང་བདེ་བྱས་མཆོག བསྟོད་པ་ཕལ་ཆེར་སྔར་བཞིན་ལས་སྐབས་སྐབས་སུ་བསྟོད་པ། གསར་རྙིང་བསྟོད་འབུམ་སོགས་ནས་ཤློ་ཀ་གཅིག་གཉིས་གང་ཟིན་རེ་མཛད། སྟབས་མ་བདེ་ན་དཀྱུས་ཀྱིས་མཆོག དེ་ལྟར་གཏོར་མ་སྤོས་པའི་སྒོ་ནས་བརྒྱ་ཚར་འབུལ་ལུགས་རྒྱས་པའོ།། ༈ །འབྲིང་དུ་བྱེད་ན་བརྒྱ་རྩ་བསོག་པའི་ལྔ་ཚར་ལྷག་པོ་ཚར་གཅིག་བཤམ་སྟེ། གཏོར་བསྔོ་ཚར་གཅིག་བཟླས་པ་བཤགས་པ་དང་བཅས་སྔར་བཞིན་བྱ། དེ་ནས་བསོག་པའི་ལྔ་ཚར་ལ་མཐེབ་སྐྱུ་གཉིས་རེ་གསོས་ནང་མཆོད་ཆུ་ཆང་གིས་སྦྱངས། བྱིན་རླབས་རྒྱས་པ་ཚར་གཅིག་གིས་མཐེབ་སྐྱུ་བཅུ་ཀ་བྱིན་བརླབས་དུས་གཅིག་ལ་བྱས་ཏེ་བསྟོད་པའི་བར་ལན་བཅུ་རེ་འབུལ་ཞིང་། རྗེས་མ་རྣམས་ཨོཾ་ཨཱཿཧཱུྃ་ཧ་ཧོཿཧྲཱིཿཡིས་ལག་པ་གཡོན་གཡས་གཉིས་ཀ་བྱ་ཁྱུང་གི་ཕྱག་རྒྱ་དང་བཅས་བསྟན་སྟེ། སྔགས་དེ་ཉིད་ལན་གསུམ་ཙམ་བརྗོད་པས་སྔར་གྱི་བྱིན་བརླབ་དྲན་པར་བྱས་ཏེ་འབུལ། དེ་ལྟ་བུ་བཅུ་ཚན་བཅུ་དང་། སླར་ཡང་མཐེབ་སྐྱུ་བརྒྱད་པ་གཅིག་སྟེ་བརྒྱ་རྩ་རེ་འབུལ། འདི་ལ་ཡང་ཉིན་རེ་བཞིན་མགོན་ཆེན་ཞལ་བཞི་ལས་མགོན་རྣམས་གྲངས་མཉམ་བྱས་ནས་ཅིག་ཅར་འགྲོ་བར་བྱེད་དམ། ཡང་ཐོག་མར་མགོན་ཆེན་ལ་བརྒྱ་ཚར། དེ་ནས་རིམ་གྱིས་བསོག་པ་གང་བདེ་བྱའོ།། ༈ །བསྡུ་ན་ལྔ་ཚར་གྱིས་མགོན་ཆེན་ལ་སོགས་པའི་རང་རང་གི་གཏོར་མ་ལ་མཐེབ་སྐྱུ་བཅུ་རེས་གསོས་ཀྱི་བྱིན་གྱིས་བརླབ་ནས་འབུལ་ཚུལ་སྔར་བཞིན་ནོ། །གཞན་རྗེས་ཆོག་སོགས་འདྲའོ།། ༈ །གཉིས་པ་དེ་ལྟར་བྱས་པའི་ཕན་ཡོན་སོགས་འདི་ལྟར་ངེས་པར་བྱ་སྟེ། དབང་ཐོབ་དམ་ཚིག་ལྡན་པ་ཡིས། །ཆོས་སྐྱོང་རྗེས་གནང་ལུང་བཅས་ཐོབ། །ཀྱཻ་རྡོ་རྗེའི་གཞི་གཉེན་སོགས།

།སྔོན་དུ་སོང་བའི་རྣལ་འབྱོར་པས། །འདི་ལྟའི་ཆོ་གར་བརྩོན་བྱས་ན། །འདོད་དོན་ལྷུན་གྱིས་གྲུབ་པར་འགྱུར། །ལུང་རིགས་མན་ངག་ངེས་འབྱེད་རྣམས། །ཡི་གེས་འཇིགས་ཕྱིར་མ་བྲིས་ཤིང་། །ཤེས་པར་འདོད་ན་ངག་ལས་ལོངས། །འདི་ནི་དོན་གཉེར་དུ་མ་ཡིས། །སྔ་ཕྱིར་ཡང་ཡང་བསྐུལ་བའི་ངོར། །ཕྱོགས་མེད་རིས་མེད་བྱ་བྲལ་བ། །སངས་རྒྱས་ཕུན་ཚོགས་གང་དེས་སོ། །ནོངས་ན་མཁས་རྣམས་བཟོད་པར་བཞེས། །དགེ་བས་རང་གཞན་འགྲོ་བ་ཀུན། །འདོད་དོན་ལྷུན་གྱིས་གྲུབ་པར་ཤོག །འདིའི་རིགས་འགྲེས་ཆོས་སྐྱོང་གཞན་ལ་འབུལ་ནའང་ཤེས་པར་བྱའོ། །འདི་ཡང་སངས་རྒྱས་ཕུན་ཚོགས་ཀྱིས་སོ།། །།ཤུ་བྷཾ།། །། PAGE \* MERGEFORMAT 2 སངས་རྒྱས་ཕུན་ཚོགས། གཏོར་བསྔོ་བརྒྱ་རྩ་སོགས་བྱེད་པའི་ཕྱག་ལེན་འདོད་དོན་ལྷུན་གྲུབ། PAGE \* MERGEFORMAT 1 