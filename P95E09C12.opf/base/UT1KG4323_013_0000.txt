༄༅། །རྗེ་བཙུན་རྣལ་འབྱོར་མའི་བསྟོད་གསོལ་བྱིན་རླབས་མྱུར་འཇུག་ཅེས་བྱ་བ་བཞུགས་སོ།། ན་མོ་གུ་རུ་བཛྲ་ཡོ་གཱི་ནཱི་ཡེ། དུས་གསུམ་རྒྱལ་བ་ཐམས་ཅད་སྐྱེད་པའི་ཡུམ། །འགྲོ་ལ་རྗེས་ཆགས་པདྨ་རཱ་གའི་མདོག །ཞལ་གཅིག་ཕྱག་གཉིས་འབར་བའི་སྤྱན་གསུམ་གཡོ། །དཔལ་ལྡན་མཁའ་སྤྱོད་དབང་མོར་བདག་ཕྱག་འཚལ། །ལོངས་སྤྱོད་རྫོགས་དང་ཁ་སྦྱོར་བདེ་བ་ཆེ། །རང་བཞིན་དམིགས་མེད་སྙིང་རྗེས་ཡོངས་སུ་གང་། །འཕྲིན་ལས་རྒྱུན་མི་ཆད་ཅིང་འགོག་པ་མེད། །སྐུ་གསུམ་ཡན་ལག་བདུན་ལྡན་དབང་མོར་བསྟོད། །གར་དགུའི་ཉམས་ལྡན་འཕྲིན་ལས་སྣ་ཚོགས་གར། །གར་གྱིས་འགྲོ་ཀུན་དོན་གཉིས་ལྡན་པར་བསྒྱུར། །བསྒྱུར་མཛད་གྲངས་མེད་མཁའ་འགྲོའི་གཙོ་མོ་མཆོག །མཆོག་ཁྱོད་བཅོལ་ཟོལ་མིན་པར་སྙིང་ནས་བསྟོད། །དྲུག་ཅུ་རྩ་གཉིས་འཁོར་ལོ་སྨིན་བྱས་ནས། །ལྷན་སྐྱེས་ངོ་སྤྲོད་བྱིན་རླབས་སྒོ་ཕྱེ་སྟེ། །མཁའ་སྤྱོད་བསྐྱེད་རྫོགས་ལམ་ལ་རྟག་བསྒྲུབ་པས། །མཁའ་སྤྱོད་ཆེན་པོའི་གོ་འཕང་ཐོབ་པར་མཛོད། །ཧེ་རུ་ཀ་དཔལ་གསུང་གི་བདེན་པ་དང་། །ཉིད་ཀྱིས་མཁས་གྲུབ་བགྲང་ཡས་རྗེས་བཟུང་ཚུལ། །བདག་གི་ལྷག་བསམ་དག་པའི་བདེན་པ་ཡིས། །མྱུར་དུ་འཛུམ་ཞལ་དགེ་མས་རྗེས་འཛིན་ཤོག །དེ་ལྟར་ཚེ་འདིར་མཁའ་སྤྱོད་དབང་མོའི་ཞལ། །མངོན་སུམ་མཇལ་བའི་སྐལ་བ་མེད་ན་ཡང་། །འཆི་བའི་རྣམ་རྟོག་འཕོ་བས་མཚམས་སྦྱར་ནས། །བར་དོ་མེད་པར་མཁའ་སྤྱོད་འགྲུབ་པར་ཤོག །གལ་ཏེ་རྣམ་ཤེས་བར་དོར་འཁྱམས་སྲིད་ན། །འཇིགས་པའི་སྒྲ་བཞི་ཉམ་ངའི་གཡང་ས་གསུམ། །མ་ངེས་རྟགས་དྲུག་ལ་སོགས་ཤར་བའི་ཚེ། །དེའི་རྐྱེན་གྱིས་དྲིན་ཅན་བླ་མ་དང་། །དགའ་བ་གསུམ་གྱི་རྣལ་འབྱོར་དྲན་པའི་མཐུས། །དེ་མ་ཐག་ཏུ་མཁའ་སྤྱོད་དབང་མོ་དང་། །དཔའ་བོ་མཁའ་འགྲོའི་ཚོགས་ཀྱི་མདུན་བསུས་ཏེ། །ཕྱིན་ཆད་ལས་ཉོན་སྐྱེ་སྒོ་ཆོད་པར་ཤོག །བླ་མ་ཡི་དམ་མཆོག་གསུམ་ཐུགས་རྗེ་དང་། །མཁའ་འགྲོ་ཆོས་སྐྱོང་ནོར་ལྷའི་མཐུ་སྟོབས་དང་།

།ཆོས་ཉིད་འགྱུར་མེད་རྟེན་འབྲེལ་བསླུ་མེད་མཐུས། །སྨོན་པའི་གནས་འདི་བགེགས་མེད་གྲུབ་གྱུར་ཅིག །ཅེས་རྗེ་བཙུན་རྡོ་རྗེ་རྣལ་འབྱོར་མའི་བསྟོད་པ་སྨོན་ལམ་དང་བཅས་པའི་ཚིགས་སུ་བཅད་པ་འདི་ནི། དགེ་སློང་ཆོས་དཀར་གྱིས་ཡི་གེའི་ལམ་ནས་ཡང་ཡང་བསྐུལ་བའི་གསུང་ངོར་བྱ་བྲལ་བ། སངས་རྒྱས་མིང་ཅན་གྱིས་ཨེ་ཝཾ་ཆོས་ལྡན་དུ་བྲིས་པའོ།། །། PAGE \* MERGEFORMAT 2 སངས་རྒྱས་ཕུན་ཚོགས། རྗེ་བཙུན་རྣལ་འབྱོར་མའི་བསྟོད་གསོལ་བྱིན་རླབས་མྱུར་འཇུག PAGE \* MERGEFORMAT 1 