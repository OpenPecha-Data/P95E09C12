༈ ཨོཾ་སྭསྟི། རིགས་བརྒྱའི་ཁྱབ་བདག་རྒྱལ་བ་རྡོ་རྗེ་འཆང་། །གསང་བའི་བདག་པོ་ཕྱག་རྡོར་གཏུམ་པོ་ཆེ། །པདྨ་འབྱུང་གནས་འཆི་མེད་རྡོ་རྗེའི་སྐུ། །ཕུང་བྱེད་ཤཱནྟིཾ་གརྦྷ་ནུས་པའི་བདག །རོམ་བུ་གུ་ཡ་ཙནྟྲ་གྲུབ་པའི་དབང་། །རྒྱ་གར་ཁྲག་འཐུང་ནག་པོ་དྲག་སྔགས་བདག །སློབ་དཔོན་སྒེག་པའི་རྡོ་རྗེ་ཆོས་ཀྱི་རྒྱལ། །བལ་པོ་བ་སུ་དྷ་ར་གསང་སྔགས་བདག །གྲུབ་ཆེན་སངས་རྒྱས་ཡེ་ཤེས་བསྟན་པའི་སྲོག །དགེ་བཤེས་དྲང་ང་ཀུན་གྲགས་མཁས་པའི་དབང་། །སྭའི་བནྡྷེ་འབུམ་གྲགས་ཆོས་ཀྱི་རྒྱལ། །སྐྱོའི་བནྡྷེའི་མཐུ་ཆེན་དགྲ་བགེགས་སྒྲོལ། །རྗེ་བཙུན་མདོ་སྡེ་སེང་གེ་མཁས་བཙུན་དབང་། །མཚུངས་མེད་རོང་པ་རྒ་ལོ་མཁས་གྲུབ་ཆེ། །བླ་མ་སྲེའུ་ཆུང་བ་མཁས་པའི་དབང་། །འཇམ་དཔའི་དབྱངས་དངོས་རིན་ཆེན་རྒྱལ་མཚན་ཞབས། །ཀུན་མཁྱེན་ཆོས་རྒྱལ་དཔལ་བཟང་འགྲོ་བའི་མགོན། །དབོན་ཆེན་ཆོས་སྐྱོང་མཚན་ཅན་ཆོས་ཀྱི་བདག །རྗེ་བཙུན་བློ་གསལ་རྒྱ་མཚོ་སློབ་བཤད་བདག །འཇམ་དབྱངས་མཁྱེན་བརྩེའི་དབང་ཕྱུག་ཐམས་ཅད་མཁྱེན། །རིན་ཆེན་བཀྲ་ཤིས་རྒྱལ་མཚན་གསང་སྔགས་བདག །བྲང་ཏི་ནམ་མཁའ་དཔལ་བཟང་མཁས་བཙུན་ཆེ། །ནམ་མཁའ་སངས་རྒྱས་ཉམས་དང་རྟོགས་པའི་བདག །ནམ་མཁའ་དཔལ་བཟང་བྱང་ཆུབ་སེམས་དཔའ་ཆེ། །དམ་ཆོས་བསམ་འགྲུབ་བཤད་སྒྲུབ་བསྟན་པ་འཛིན། །སངས་རྒྱས་ཕུན་ཚོགས་སྙིགས་དུས་རྡོ་རྗེ་འཆང་། །རྩ་བརྒྱུད་བླ་མའི་ཚོགས་དང་བཅོམ་ལྡན་འདས། །གསང་བདག་ལ་སོགས་ཡི་དམ་ལྷ་ཚོགས་དང་། །མཁའ་འགྲོ་ཆོས་སྲུང་ནོར་ལྷའི་ཚོགས་བཅས་ལ། །ཕྱག་འཚལ་ལ་སོགས་ཡན་ལག་བདུན་པ་འབུལ། །རྩ་བརྒྱུད་བླ་མའི་དམ་ཚིག་རྗེས་དགོངས་ལ། །ལེགས་ལྡན་སྟག་གཞོན་འཁོར་དང་བཅས་པ་རྣམས། །བདག་གི་ལུས་དང་གྲིབ་མ་བཞིན་འགྲོགས་ནས། །སྲུང་སྐྱོབ་སྦ་དང་འགོ་བའི་འཕྲིན་ལས་མཛོད། །དམ་ཆོས་སྒྲུབ་པའི་ཕྱི་ནང་ཉེར་འཚེའི་ཚོགས། །མི་མཐུན་ཕྱོགས་ཀུན་ཞི་བར་མཛད་དུ་གསོལ། །མཐུན་རྐྱེན་ཚེ་དང་བསོད་ནམས་ཡེ་ཤེས་ཚོགས།

།བྱང་ཕྱོགས་ལ་སོགས་ཤེས་བྱའི་ཆོས་རྣམས་ཀུན། །ཐམས་ཅད་ཡར་ངོའི་ཟླ་བ་ལྟར་འཕེལ་སྟེ། །མཐར་ཐུག་རྡོ་རྗེ་འཛིན་ས་ཐོབ་པར་ཤོག །ཅེས་པ་འདི་ཡང་སངས་རྒྱས་ལྷུན་གྲུབ་ཀྱིས་བསྐུལ་ནས། ཨ་ཝ་དྷུ་ཏི་པ་སངས་རྒྱས་ཕུན་ཚོགས་ཀྱིས་བགྱིས་པའོ། །བཀྲ་ཤིས་དགེའོ།། །། PAGE \* MERGEFORMAT 2 སངས་རྒྱས་ཕུན་ཚོགས། རིགས་བརྒྱའི་ཁྱབ་བདག་རྒྱལ་བ་རྡོ་རྗེ་འཆང་བཅས་བཞུགས་སོ། PAGE \* MERGEFORMAT 1 