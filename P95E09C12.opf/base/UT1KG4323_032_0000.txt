༄༅། །དཔལ་གུར་གྱི་མགོན་པོའི་སྲུང་འཁོར་རྡོ་རྗེ་བྲག་རྫོང་མ་ལ་བརྟེན་པའི་བསྙེན་པའི་ཁ་སྐོང་ཞི་བའི་སྦྱིན་སྲེག་གི་ཐོ་བཞུགས་སོ།། ན་མོ་གུ་རུ་ཤྲཱི་མ་ཧཱ་ཀཱ་ལ་ཡེ། གུར་མགོན་གྱི་སྲུང་འཁོར་བྲག་རྫོང་མའི་བསྙེན་པ་རྫོགས་ནས་སྔགས་ཀྱི་ནུས་པ་དབྱུང་བ་དང་། ལྷག་ཆད་ཁ་སྐོང་བ་དང་། དམ་ཚིག་ཉམས་པ་སྐོང་བ་དང་། སྡིག་པ་དང་ནད་གདོན་ཞི་བའི་ཕྱིར་ཞི་བའི་སྦྱིན་སྲེག་བྱེད་པར་འདོད་པས། སྦྱོར་དངོས་རྗེས་གསུམ་ལས། དང་པོ་ནི། ཞི་བའི་ཐབས་ཀྱཻ་རྡོར་ལྟར་ལས། ནང་དུ་རྡོ་རྗེ་བྲག་རྫོང་དམར་ནག་མཚོན་བྱེད་གྲུ་གསུམ་དམར་པོ་རྩེ་མོ་ཕྱིར་བསྟན་དང་། དེའི་སྟེང་དུ་གྲུ་གསུམ་ནག་པོ་རྩེ་ཕྱིར་བསྟན་པ། དེའི་ནང་དུ་ཁྲག་ཞག་ཚོན་བྱེད་དམར་པོ་དབུས་སུ་འཁོར་ལོ་སྔོན་པོ་རྩིབས་བཅུ་པའམ་བརྒྱད་པ་བྲི། བཅད་རྣམས་གང་མཛེས་བྱ། འཁོར་ལོའི་ལྟེ་བ་དང་རྩིབས་རྣམས་ལ་པད་ཉིའི་སྟེང་དུ་ཚོན་དཔུང་ནག་པོ་རེ་བྱ། དེ་ཡང་སྟེང་གི་དེ་ཤར་གྱི་གཡས་དང་། འོག་གི་དེ་ནུབ་ཀྱི་གཡོན་དུ་བཀོད། ཆོས་འབྱུང་འཁོར་ལོ་སོགས་མ་གྲུབ་ན་ཚོམ་བུ་བཅུ་གཅིག་སྔར་ལྟར་བཀོད་པས་རུང་། བྲི་བྱ་ལ་དེ་ལྟར་མཛད། སྒོམ་དོན་ལ་སྟེང་འོག་གི་རྩིབས་དང་ལྷ་སྟེང་འོག་རྣམས་རང་སར་ཡོང་། ཡམ་ཤིང་སོགས་བསྲེག་རྫས་རྣམས་དང་། ཆུ་གཉིས་སྔོན་འགྲོའི་མཆོད་པ་དང་གཏོར་མ་གཉིས་སོགས་བཤམས་ཚུལ་ཀྱཻ་རྡོར་དང་འདྲ། དངོས་གཞི་ནི་མགོན་པོ་བྲག་རྫོང་མའི་བདག་བསྐྱེད་བྱ། ནང་མཆོད་ཀྱཻ་རྡོར་ལྟར་བྱིན་གྱིས་བརླབས་ལ་བཞག མེ་སྦར་བ་སོགས་དེ་ཝ་པི་ཙུའི་ཚབ་ཏུ་ཡི་གེ་བདུན་མ་བརྗོད་དེ། ཨོཾ་ཛྭ་ལ་སོགས་འདྲ། བསང་ཆུ་ནས། བསྲེག་རྫས་མཆོད་རྫས་བྱིན་རླབས་ཀྱང་གཞན་འདྲ། ཨོཾ་ནི་རི་སོགས་ཆུ་བཞིའི་སྔགས་དོར་ཏེ། ཨོཾ་བཛྲ་ཨརྒྷཾ་སོགས་བརྗོད། ཐབ་ཀྱི་བསྐྱེད་ཆོག་དང་། འཇིག་རྟེན་པའི་མེ་ལྷ་མཆོད་་་་་་ཆུ་བཞི་དང་དཀར་མོ་རི་དྭགས་སོགས་མི་དགོས་པ་ནི། སྭ་བྷཱ་ཝ་སོགས་ནས་མེ་ལྷ་འབར་བའི་རྣམ་པར་གྱུར་བ་བསམ་མོའི་བར་འདྲའོ།

།འདས་པའི་མེ་ལྷ་མཆོད་པ་ནི། མེ་འབར་བའི་དབུས་སུ་སུཾ་ལས་རྡོ་རྗེའི་བྲག་རྫོང་ཞེས་པ་ནས་མི་བསྐྱོད་པ་རེ་རེ་དབུ་བརྒྱན་པའི་བར་མགོན་པོ་ཁྲོ་བོ་བཅུ་གཅིག་བསྐྱེད། ལྷ་རྣམས་འོད་ཟེར་དཀར་པོ་འཕྲོ་བ་དང་སྡུད་པའི་སྒོ་ནས་བདག་དང་སོགས་ཀྱིས་དམིགས་པ་གསལ་བཏབ། ཧཱུྃ་བརྗོད་ཅིང་བསང་ཆུ་གཏོར་བ་འདྲ་དགང་བླུགས་བླངས་ཏེ་དམིགས་པ་དང་བཅས་པས་ཡི་གེ་བདུན་མ་ལན་འགའ་ཞིག་བརྗོད་དེ། ཨོཾ་ཨགྣ་ཡེ་སོགས་ཀྱིས་བྱོན་སྐྱེམས་ལན་གསུམ་འབུལ་བ་འདྲ། ཨོཾ་ཤྲཱི་མཱ་ཀཱ་ལ་ས་པ་རི་ཝཱ་ར་རེ་རེའི་མགོར་སྦྱར་བའི་ཨརྒྷཾ་སོགས་ནས་ཤཔྟའི་བར་དྷརྨཱ་ར་ཎིས་རོལ་ཆེན་ཕྱི་མཆོད་མཚན་སྔགས་ལ་ཨོཾ་ཨཱཿཧཱུྃ་བཏགས་པས་ནང་མཆོད། རྡོར་དྲིལ་དང་། མགོན་པོའི་བསྟོད་པ་རྒྱས་བསྡུས་གང་རུང་བྱ། ཡམ་ཤིང་ནས་བརྩམས་ཏེ་བསྲེག་རྫས་རྣམས་སྡེ་ཚན་རེ་རེའི་ཐོག་མར་ཡི་གེ་བདུན་མ་གསུམ་མམ་ལྔ་ལ་སོགས་པ་དང་། མཇུག་ཏུ་སྤེལ་ཚིག་སྦྱོར་ཚུལ་སོགས་འདྲ། བསྙེན་པ་ཅི་ཙམ་སོང་བའི་བཅུ་ཆ་ཡི་གེ་བདུན་མ་འབའ་ཞིག་གིས་ནུབ་རེ་བཞིན་ཏིལ་ཁྲི་ཕྲག་མང་དུ་འབུལ་ཏེ། དེ་ཡང་བསྙེན་པ་འབུམ་ཚོ་བདུན་སོང་ན་ཁྲི་ཚོ་བདུན། འབུམ་ཚོ་བཅུ་དྲུག་སོང་ན་ཁྲི་ཚོ་བཅུ་དྲུག འབུམ་ཚོ་དྲུག་ཅུ་རྩ་བཞི་ལ་སོགས་པ་སོང་ན་ཁྲི་ཁྲག་དྲུག་ཅུ་རྩ་བཞི་ལ་སོགས་པ་དགོས་སོ། །སྒྲུབ་གཡོག་གིས་མེ་རྒྱུན་མ་ཆད་པ་དང་། ཞུ་བའི་རྫས་ལྷ་ཐམས་ཅད་ཀྱི་ཞལ་དུ་སོགས་ཀྱི་དམིགས་པ་འདྲ། དེ་ནས་བྱོན་སྐྱེམས་ལྟར་མར་དག་གང་བླུགས་གསུམ་གྱིས་གཤེགས་སྐྱེམས་འབུལ། གཏོར་མ་ཀྱཻ་རྡོར་ལྟར་བྱིན་གྱིས་རླབས། ཨོཾ་ཤྲཱི་མ་ཧཱ་ཀཱ་ལ་ས་པ་རི་ཝཱ་ར་ན་མཿསརྦ་ཏ་ཐཱ་ག་ཏེ་བྷྱོཿབི་ཤོ་མུ་ཁེ་སོགས་ལན་བདུན་དང་། ཤཱ་ས་ན་ལན་བདུན་གྱིས་ཕུལ། མཆོད་བསྟོད་གོང་ལྟར་བྱ། མགོན་པོ་ཐུགས་རྗེ་ཆེན་པོ་སོགས་ཀྱིས་འདོད་དོན་ཞུས། ཡི་གེ་བརྒྱ་པ་སོགས་ནས་རང་ལ་ཐིམ་པར་བསམ་མོའི་བར་འདྲ། གསུམ་པ་རྗེས་ལ་མེ་ལྷ་ལྷག་མས་མཆོད་སོགས་ནས་བཀྲ་ཤིས་བྱའི་བར་འདྲ།

འོན་ཀྱང་འཇིག་རྟེན་པའི་མེ་ལྷ་ལའང་ཨོཾ་ནི་རི་སོགས་ཆུ་བཞི་དོར། ཨོཾ་ཨགྣ་ཡེ་ས་པ་རི་ཝཱ་ར་ཡརྒྷཾ་སོགས་ཀྱིས་མཆོད། དཀར་མོ་རི་དྭགས་སོགས་མི་དགོས་སོ། །འདི་ནི་ཀྱཻ་རྡོ་རྗེའི་ཞི་བའི་སྦྱིན་སྲེག་ཐམས་ཅད་མཁྱེན་པ་དཀོན་མཆོག་ལྷུན་གྲུབ་ཀྱིས་མཛད་པ་གསལ་བའི་མེ་ལོང་གཞིར་བཞག་བྱས་ནས་མི་འདྲ་བའི་ཁྱད་པར་གྱི་ཐོ་ཙམ་བཀོད་པའི། དེ་ལྟར་བསྙེན་པ་མཐར་ཕྱིན་ནས་ཁ་བསྐོང་ཞི་བའི་སྦྱིན་སྲེག་འདི་བཞིན་སྔོན་དུ་སོང་ནས་རང་གཞན་གྱིས་མི་མཐུན་ཕྱོགས་དང་། བསྟན་འགྲོའི་འགལ་རྐྱེན་ཚར་གཅོད་པ་དྲག་པོའི་སྦྱིན་སྲེག་ནི་བླ་མ་གོང་མ་རྣམས་ཀྱིས་མཛད་པའི་ཡིག་ཆ་ལོགས་ན་ཡོད་པ་ལྟར་བྱའོ། །འདི་ནི་དོན་གཉེར་དུ་མས་བསྐུལ་བ་ལ་བརྟེན་ནས་སྙོམས་ལས་པ་སངས་རྒྱས་ཕུན་ཚོགས་ཀྱིས་ཨེ་ཝཾ་དགོན་པར་མྱུར་བར་བྲིས་པའོ། །འདིས་དོན་གཉེར་སྒྲུབ་པ་པོ་རྣམས་ལ་ཕན་པར་གྱུར་ཅིག །སརྦ་མངྒ་ལཾ།། །། PAGE \* MERGEFORMAT 2 སངས་རྒྱས་ཕུན་ཚོགས། དཔལ་གུར་གྱི་མགོན་པོའི་ཞི་བའི་སྦྱིན་སྲེག་གི་ཐོ། PAGE \* MERGEFORMAT 1 