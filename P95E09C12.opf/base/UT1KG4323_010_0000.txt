༄༅། །རྣལ་འབྱོར་མའི་ཀུ་སཱ་ལའི་ཚོགས་བསགས་ཀྱི་ངག་འདོན་བཞུགས་སོ།། རང་སེམས་བཾ་ཡིག་རྡོ་རྗེ་རྣལ་འབྱོར་མ། །དབུ་མའི་ལམ་བརྒྱུད་ཚངས་བུག་ནས་ཐོན་ཏེ། །རྩ་བའི་བླ་མར་ཞལ་སྦྱོར་བཞུགས་པ་ཡིས། །ཕན་ཚུན་བདེ་བ་ཆེན་པོས་མཉེས་པར་གྱུར། །རང་སེམས་ངོ་བོ་རྡོ་རྗེ་རྣལ་འབྱོར་མས། །རང་གི་ཐ་མལ་ཕུང་པོ་ལ་གཟིགས་པས། །ཆེ་ཞིང་སྣུམ་ལ་ཚོ་བར་འདུག་པ་དེ། །སྔར་ནས་འདི་འདྲའི་ལུས་ཀུན་དོན་མེད་སོང་། །ད་ལན་དོན་ཅན་བྱའོ་སྙམ་དགོངས་ནས། །ཕུང་པོའི་རྩར་བྱོན་གྲི་གུག་རྣོན་པོ་ཡིས། །ཐ་མལ་ལུས་སུ་སྣང་བའི་སོགས་ནས། ནང་ཁྲོལ་དང་། ཁོག་སྟོད་ལག་གཉིས་མགོ་བོའི་ལྷག་མ་བཅས། །དེ་ནང་བསྐྱུར་བས་ཤ་ཁྲག་རྒྱ་མཚོར་གྱུར། །ཨོཾ་ལས་ཆོས་དབྱིངས་སོགས་ནས། སྐྱབས་གནས་ཀུན་འདུས་ཞལ་དུ་ཨོཾ་ཨཱཿཧཱུྃ། །བརྒྱུད་པའི་བླ་མའི་སོགས༞ འདི་ཡང་བྱ་བྲལ་བ་སངས་རྒྱས་ཕུན་ཚོགས་ཀྱིས་སོ། །སོགས་ཁོངས་ལམ་ཟབ་ལྟར་རོ། །དམིགས་པ་འཁྲིད་ཡིག་ཏུ་བལྟའོ། །མདྒ་ལཾ།། ༈ །རྣལ་འབྱོར་མའི་ལུས་དཀྱིལ་ངག་འདོན་ནི།། བདུན་པ་འགྲོ་བ་དག་པའི་རྣལ་འབྱོར་གྱི་རྗེས་སུ་བསྒོམ་ཀྱང་ཆོག་གསུངས། ཡེ་ཤེས་པ་བཅུག་པའི་རྗེས་སུ་བསྒོམ་ཀྱང་ཆོག་གསུངས། ཇི་ལྟར་བསྒོམ་པའི་ཚུལ་ནི། སྙིང་ཁའི་ཆོས་འབྱུང་གི་ཟླ་བའི་དབུས་ཀྱི་བཾ་ཡིག་འོད་དུ་ཞུ་བ་ལས། དབུས་སུ་སྲོག་ཡིག་ཨ་ཐུང་། མདུན་ནས་བརྩམས་ཏེ་གཡོན་སྐོར་གྱི་ཡ་ར་ལ་ཝ། དེ་རྣམས་རང་གནས་སུ་ལྷར་གྱུར་པ་ནི་དབུས་སུ་ཨ་ཐུང་གི་ངོ་བོ་རྣལ་འབྱོར་མ་དམར་མོ། ཤར་དུ་ཡའི་ངོ་བོ་རྣལ་འབྱོར་མ་དཀར་མོ། གཡོན་དུ་རའི་ངོ་བོ་རྣལ་འབྱོར་མ་ལྗང་ཁུ། རྒྱབ་ཏུ་ལའི་ངོ་བོ་རྣལ་འབྱོར་མ་དམར་མོ། གཡས་སུ་ཝའི་ངོ་བོ་རྣལ་འབྱོར་མ་སེར་མོ། མཐའ་སྐོར་གྱི་ཨོཾ་ཨོཾ་ལ་སོགས་པའི་ཡི་གེ་སུམ་ཅུ་སོ་གཉིས་ཡོངས་སུ་གྱུར་པ་ལས་བྱུང་བའི་རྣལ་འབྱོར་མ་དམར་མོ་སུམ་ཅུ་སོ་གཉིས་ཏེ། ལྷ་སུམ་ཅུ་སོ་བདུན་པོ་ཐམས་ཅད་ཀྱང་རྒྱན་ཆ་ལུགས་ཡོངས་སུ་རྫོགས་པ།

ཕྱིའི་རྣལ་འབྱོར་མ་དང་མཚུངས་པ། རྣལ་འབྱོར་མ་དབུས་མའི་ཐུགས་ཁར་ཆོས་འབྱུང་ཉིས་བརྩེགས་ཟླ་བ་སྔགས་ཕྲེང་། དབུས་སུ་བཾ་ཡིག་དང་བཅས་པ་སྟེ་འཁོར་ལོ་ལྔ་བརྩེགས་གསལ་བར་འགྱུར། ཞེས་པས་གསལ་བཏབ། སྔགས་བཟླ་བའི་ཚེ་རྣལ་འབྱོར་མ་དབུས་མའི་ཐུགས་ཁའི་འཁོར་ལོ་ལྔ་བརྩེགས་ལས་སྤྲོ་བསྡུ་སོགས་བྱེད་པ་ཡིན་ཞིང་། རྒྱུ་མཚན་རྒྱས་པ་རྣམ་བཤད་དུ་བལྟའོ། །ཞེས་པ་འདིའང་བསྐུལ་ངོར་སངས་རྒྱས་ཕུན་ཚོགས་ཀྱིས་སོ།། །།སརྦ་མངྒ་ལཾ།། །། PAGE \* MERGEFORMAT 2 སངས་རྒྱས་ཕུན་ཚོགས། རྣལ་འབྱོར་མའི་ཀུ་སཱ་ལའི་ཚོགས་བསགས་ཀྱི་ངག་འདོན། PAGE \* MERGEFORMAT 1 