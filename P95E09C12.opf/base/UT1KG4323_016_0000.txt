༄༅། །འཁྲིད་ཀྱི་སྙིང་པོ་གནས་ལུགས་གཅེར་མཐོང་གི་མན་ངག་བཞུགས་སོ།། སྭ་སྟི། ལམ་འབྲས་ལ་སོགས་པའི་ངེས་དོན་གྱི་འཁྲིད་ཟབ་མོ་ཐོབ་ཀྱང་ཇི་བཞིན་ཉམས་ལེན་མི་ཤེས་པ་རྣམས་ཀྱིས་ངེས་དོན་ལ་སེམས་འཇོག་ཚུལ་ནི་སྟན་བདེ་བར་འཁོད་དེ། སྦྱོར་བ་སྐྱབས་འགྲོ་སེམས་བསྐྱེད་སྔོན་དུ་བཏང་ནས། འཁོར་བ་ལ་ངེས་འབྱུང་དང་། དལ་འབྱོར་རྙེད་དཀའ། འཆི་བ་མི་རྟག་པ། འཁོར་བའི་ཉེས་དམིགས་རྣམས་དྲག་ཏུ་བསམ་སྟེ། སེམས་འདར་ཡེད་མ་བྱུང་བར་དུ་བསྒོམ། དེ་ནས་སེམས་ཅན་ཐམས་ཅད་བློ་ཡུལ་དུ་བྱས་ནས་ཕ་མར་ཐག་བཅད། ད་ལྟའི་དགྲ་གཉེན་ཆགས་སྡང་སོགས་འཁྲུལ་སྣང་དུ་ཐག་བཅད་དེ། བྱམས་སྙིང་རྗེས་ཀུན་ནས་བླངས་ཏེ། སེམས་ཅན་ཐམས་ཅད་བདེ་བ་དང་བདེ་བའི་རྒྱུ་དང་ལྡན་པར་གྱུར་ཅིག ཅེས་སོགས་ཚད་མེད་བཞི་བློ་དང་འདྲེས་ངེས་ཡང་ཡང་བསྒོམ། དེ་ནས་སྤྱི་བོར་བླ་མ་བསྒོམ་ལ་གསོལ་བ་དྲག་ཏུ་བཏབ་ནས་རང་ལ་ཐིམ་པར་བསམ་ནས་རང་ལུས་ཡི་དམ་གྱི་ལྷར་བསྒོམ། ལུས་མི་འགུལ་བ། མིག་གི་རྫི་མ་མི་འཁྲབ་པ། དམིགས་རྟེན་གསལ་བ། དམིགས་རྟེན་མི་གཡོ་བ་སོགས་ཀྱིས་སེམས་ལ་ཞི་གནས་ཀྱིས་གནས་ཆ་བཙལ་ཏེ། དེ་ཡང་དང་པོར་སྒྲིམ། བར་དུ་སློད། མཐར་རེས་འཇོག་ཏུ་བཞག དེ་ལྟར་བྱས་པའི་སེམས་ལ་ཅུང་ཟད་གནས་ཆ་རྙེད་ནས། དེ་ནས་ལྷག་མཐོང་ནི། ཕྱི་ནང་འཁོར་འདས་སྣོད་བཅུད་ཕུང་ཁམས་སྐྱེ་མཆེད་ལ་སོགས་པ་ཐམས་ཅད་ཆ་དང་དབང་ཕྱུག་ལ་སོགས་པའི་བྱས་པ་ཡང་མ་ཡིན་ཞིང་ཉན་ཐོས་སྡེ་གཉིས་ལ་སོགས་པའི་འདོད་པ་ཕྱི་རོལ་རྡུལ་ཕྲན་ལ་སོགས་པ་དོན་ལ་གྲུབ་པ་མེད་ཅིང་། མདོར་ན་ཆོས་ཐམས་ཅད་ཀྱི་གནས་ལུགས་སྤྲོས་པའི་མཐའ་ཐམས་ཅད་དང་བྲལ་བའོ་སྙམ་དུ་ཐག་གཅད་ལ་འཛིན་མེད་དུ་མཉམ་པར་བཞག འོ་ན་སྤྲོས་བྲལ་ཡིན་ན་འཁོར་འདས་སོགས་སྣ་ཚོགས་སུ་སྣང་བ་འདི་ཅི་ཡིན་སྙམ་ན། ཐོག་མ་མེད་པ་ནས་རང་སེམས་འཁྲུལ་པའི་བག་ཆགས་གོམས་པའི་དབང་ལས་བྱུང་བ་དཔེར་ན་རྨི་ལམ་གྱི་སྣང་བ་དང་ཁྱད་པར་སྤུ་ཙམ་ཡང་མེད་པར་ཐག་བཅད་དེ་སྣང་བ་བདེན་མེད་རྨི་ལམ་ལྟ་བུ།

སྣང་ཙམ་མ་འགག་པ་སྣང་སྟོང་སྒྱུ་མར་ཤེས་པར་བྱས་ལ། སྣང་སེམས་དབྱེར་མེད་རོ་གཅིག་པ་མར་ལ་མར་ཞག་དང་ཆུ་ལ་ཆུ་བཞག་པའི་ཚུལ་དུ་བྱས་ནས་འདས་པའི་རྗེས་མི་གཅོད། མ་འོང་པའི་སྔུན་མི་བསུ། ད་ལྟར་བ་ལ་རྩིས་གདབ་མི་བྱ་བར་སྤྲོས་པ་ཐམས་ཅད་སྦད་ཀྱིས་བཅད་ལ་མཉམ་པར་བཞག རྟོགས་བྱ་ནི་ངོ་བོ་ཉིད་མེད་པའི་ཕྱིར་མཐོང་བ་བྱ་བ་དང་བྱེད་པ་མ་གྲུབ་པའོ། །ལང་གཤེགས་ལས། ཇི་ལྟར་རལ་གྲི་རང་སོ་དང་། །ཇི་ལྟར་མཛུབ་མོས་རང་རྩེ་ལ། །མི་གཅོད་རིག་པར་མི་བྱེད་ལྟར། །དེ་བཞིན་སེམས་ཀྱི་སེམས་མི་མཐོང་། །ཞེས་གསུང་སོ། །མཚན་ཉིད་ནི། དེ་ཁོ་ནར་སེམས་ལ། མཚན་གཞི་མ་གྲུབ་པའི་དེ་ལ་བརྟེན་པའི་མཚན་ཉིད་མ་གྲུབ་པའོ། །སྐྱེ་མེད་རིན་པོ་ཆེའི་མཛོད་ལས། མཚན་གཞི་མོ་བཤམ་མཚན་ཉིད་ནི། །ཡི་གེ་སྤྲོས་དང་བྲལ་བའོ། །ཞེས་གསུངས་སོ། །དེ་ལྟར་བལྟ་བའི་གནས་ལུགས་ཀྱི་མཚན་ཉིད་བརྗོད་བྲལ་བློ་འདས་སུ་ངེས་ཤིང་འདྲོངས་ངེས་མ་བྱུང་བར་དུ་ཡང་བསམ་མནོས་ཐག་བཅད་ཅིང་བསྒོམ། ཐུན་ལས་ལྡང་བར་འདོད་ན། མཉམ་བཞག་གི་ཉམས་དང་མ་བྲལ་བར་བྱའོ་སྙམ་པའི་བློ་སྔོན་དུ་བཏང་ནས། གནས་ལུགས་མ་རྟོགས་པའི་སེམས་ཅན་རྣམས་ལ་སྙིང་རྗེ་དང་། དེ་ལྟར་ལྟ་བ་ལ་བློ་ཁ་ཕྱོགས་པ་ཙམ་ལའང་དགེ་བ་བསམ་གྱིས་མི་ཁྱབ་པ་ཡོད་པས་ནམ་མཁའ་དང་མཉམ་པའི་སེམས་ཅན་ཐམས་ཅད་དང་ཐུན་མོང་དུ་གྱུར་ཅིག སྙམ་དུ་བསམ་ནས། ངག་ཏུ། བསོད་ནམས་འདི་ཡི་སོགས་དང་། དགེ་བ་འདི་ཡིས་སོགས་བསྔོ་བ་སྨོན་ལམ་བཏབ། ཐུན་མཚམས་རྣམས་སུ་སེམས་མ་ཡེངས་བ་དང་། སྒྱུ་མ་བྱེད་པ་དག་གི་གཟུགས་སྤྲུལ་ནས་སོགས་གང་ཏུ་བརྗོད་ཅིང་དོན་བསམ་ལ་དགེ་བའི་ལས་ལ་བརྩོན་པར་བྱའོ། །འདི་ཡང་བྱ་བྲལ་སངས་རྒྱས་ཕུན་ཚོགས་པས་སོ།། །།སརྦ་མངྒ་ལཾ།། །། PAGE \* MERGEFORMAT 2 སངས་རྒྱས་ཕུན་ཚོགས། འཁྲིད་ཀྱི་སྙིང་པོ་གནས་ལུགས་གཅེར་མཐོང་གི་མན་ངག PAGE \* MERGEFORMAT 1 