༈ ཨོཾ་སྭ་སྟི། བདག་དགེ་སློང་སངས་རྒྱས་ཕུན་ཚོགས་ཀྱིས་འཁྲུལ་སྣང་རྨི་ལམ་སྣ་ཚོགས་ལས། དད་པ་ཅན་གྱི་ནན་གྱིས་བསྐུལ་ནས་ཅུང་ཟད་དྲན་པ་བྲིས་ན། ལན་ཅིག་འཇམ་དབྱངས་བསོད་ནམས་དབང་ཕྱུག་ལས་རས་བྲིས་ཀྱི་དཀྱིལ་འཁོར་ལ་བརྟེན་ནས་ཀྱེ་རྡོར་རྒྱུ་དབང་ཚར་གཅིག་ཐོབ་པ་གསལ་པོ་བྱུང་། ཡང་ལན་ཅིག་རྗེ་ས་ཆེན་གྱི་སྐུ་གསལ་པོ་བྱུང་། ཡང་རྗེ་བཙུན་སྒྲོལ་མའི་སྐུ་བརྙན་ལན་མང་དུ་བྱུང་། ཕུར་པའི་བསྙེན་པའི་དུས་ཕུར་པ་དང་རྗེ་ས་ཆེན་གྱི་སྐུ་བརྙན་གསལ་པོ་བྱུང་། བསེ་འབག་ནག་པོ་འཕུར་ཤེས་མ་མཇལ་གོང་དུ་གསལ་པོ་རྨིས་པ་ལ་ཕྱིས་དངོས་མཇལ་དུས་ངེས་ཤེས་འདྲོངས་པ་བྱུང་། ལན་གཅིག་དཔལ་མགོན་ཞལ་བཞི་པའི་ཡུམ་ཆེན་སྲིང་མོ་བཞི་བྱུང་། ཡང་སྒྲུབ་དུས་མགོན་པོ་ཞལ་ཁྲ་ཅན་བྱུང་། ཡང་མགོན་པོའི་བསྙེན་པའི་ཚེ་རྟགས་སྣ་ཚོགས་བྱུང་ཞིང་། ངོར་གྱི་གདན་ས་བྱེད་དགོས་པ་དང་སྡིག་པ་ཅུང་ཟད་དག་པའི་རྟགས་བྱུང་། ཐུབ་པའི་གསེར་སྐུ་ཆེན་པོ་གཅིག་ཀྱང་གསལ་པོ་བྱུང་། གཞན་ཡང་རང་གི་བླ་མ་རྣམས་གསལ་པོ་མཇལ་བ་མང་དུ་བྱུང་། ཁྱད་པར་རྗེ་བཙུན་རིན་པོ་ཆེ་གྲགས་པ་རྒྱལ་མཚན་གོས་ཆེན་གསེར་བྱུས་དཀར་པོའི་ཕོད་ཀ་གསོལ་བ་སེང་གེ་དཀར་པོ་ལ་ཆིབས་པ་ཞིག་གསལ་པོ་བྱུང་། སློབ་དཔོན་པདྨའི་ལྡེར་སྐུ་ཆེ་བ་ཞིག་གསལ་བར་བྱུང་། གཞན་ཡང་མཆོད་རྟེན་དང་། གླེགས་བམ་དང་། ལྷ་མང་པོའི་གཟུགས་བརྙན་བྱུང་ཡང་ངོས་མ་ཟིན། དཔེ་ཆའི་ཞུ་དག་མང་པོ་བྱས་ཚེ་ཆུ་གཙང་མའི་རྒྱུན་ལས་འཐུང་བ་དང་། འོ་མ་དང་། མར་དཀར་དང་། རལ་གྲི་དང་། སྣག་ཚ་དང་། སྙུག་གུ་ལ་སོགས་པ་རྨི་བ་བྱུང་། འཇམ་དབྱངས་ཀྱི་བསྙེན་པའི་ཚེ་འཇམ་དབྱངས་མེ་ཏོག་སོགས་རྨི་བ་བྱུང་། འཇམ་དབྱངས་ས་པཎ་གྱི་གསེར་སྐུ་ཞིག་ལ་སྐུ་ཁྲུས་གསོལ་བ་རྨིས་ཤིང་། ཡང་ལན་ཅིག་ཡུམ་ཆེན་སྲིང་མོ་བཞི་ཡིན་སྙམ་པ་ཞིག་གིས། དགོས་དོན་མིན་སྤྱི་དོན་ལ་བྲག་རྫོང་མའི་དྲག་པོའི་སྦྱིན་སྲེག་བརྒྱ་རྩ་དགོས་ཟེར་བ་ཞིག་བྱུང་།

ཡང་ལན་ཅིག་གློ་བོ་མཁན་ཆེན་བསོད་ནམས་ལྷུན་གྲུབ་ཀྱིས་ཞལ་ནས་བཀྲ་ཤིས་ཀྱི་ཚིགས་སུ་བཅད་པ་འགའ་ཞིག་གསུང་བ་བྱུང་། གཞན་ཡང་མང་པོ་བརྗེད་གནང་། མི་ཆོས་བླ་མ་དང་། སྡིག་པ་གསོག་པའི་རྒྱུར་མ་གྱུར་ཅིག ཤིང་སྤྲེལ་ཟླ་བ་བཅུ་གཅིག་པའི་ཉི་ཤུ་བཞིའི་ཐོ་རངས། སྤྲུལ་པའི་ལྷ་ཁང་ཆེན་མོར་ཞབས་དྲུང་ཨ་མིའི་དྲུང་གིས་བཞེངས་པའི་སངས་རྒྱས་བྱང་ཆུབ་སེམས་དཔའ་དཔག་མེད་གཟིགས་གསུང་ཞིང་། དེ་རྣམས་ལ་རྗེ་བླ་མས་བསྟོད་པའི་ཚིགས་སུ་བཅད་པ་མང་པོ་བྱས་པས་བརྗེད་སོང་གསུང་། གོང་མ་ལྔ་ལ་སོགས་པའི་བླ་མ་མང་པོ་ཡང་བཞུགས་འདུག་པ་འདི་རྣམས་མཐོང་བས་དོན་ཆེན་པོ་འགྲུབ་པ་ཡིན་གསུང་ངོ་། །ཡང་ལོ་དེའི་ཟླ་བ་བཅུ་གཉིས་པའི་ཚེས་དགུའི་ཉི་ཤར་ཙམ་ལ་མནལ་ལ་སྲིབ་ཙམ་སོང་རིང་ལ་རྗེ་བླ་མ་ཞལ་ནུབ་ཕྱོགས་ལ་གཟིགས་ཡོད་ཅིང་། དཔལ་གུར་གྱི་མགོན་པོ་ཞལ་བྱང་ཕྱོགས་ལ་གཟིགས་ནས་གཎྜེ་ཕྱག་གཡས་པས་འཕྱར་ཐབས་སུ་འཛིན་ནས་བཟློག་པ་མཛད་པའི་རྣམ་འགྱུར་བྱུང་གསུང་ངོ་། །བཀྲ་ཤིས་ཤོག། །། PAGE \* MERGEFORMAT 2 སངས་རྒྱས་ཕུན་ཚོགས། བདག་དགེ་སློང་སངས་རྒྱས་ཕུན་ཚོགས་ཀྱིས་འཁྲུལ་སྣང་རྨི་ལམ་སྣ་ཚོགས་ལས། PAGE \* MERGEFORMAT 1 