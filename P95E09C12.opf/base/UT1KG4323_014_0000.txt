༄༅། །རྣལ་འབྱོར་མའི་སྔགས་དོན་ལ་གནས་བརྟན་འཇམ་དབྱངས་གྲགས་པའི་གསུང་ལན་བཞུགས་སོ།། ཨོཾ་སྭ་སྟི། རྗེ་བཙུན་རྡོ་རྗེ་རྣལ་འབྱོར་མའི་གསང་སྔགས་ཨོཾ་གསུམ་མའི་སྐབས་སུ་ཉེ་བར་མཁོ་བའི་གསུང་སྒྲོས་ནི། རྩ་རྒྱུད་ལས། ཉེ་སྙིང་གསུངས་པའི་མཐར། འདི་ལས་ཤིན་ཏུ་མཆོག་གྱུར་གང་། །འཇིག་རྟེན་གསུམ་ན་ཅི་ཡང་མེད། །ཞེས་སོགས་ནས། བཀླགས་པས་འདི་དག་ཐམས་ཅད་འགྲུབ། །ཅེས་རྒྱས་པར་གསུངས་ལ། དོན་དེ་དག་ལ་དགོངས་ནས། རྗེ་བློ་གསལ་རྒྱ་མཚོས། ཧེ་རུ་ཀ་དཔལ་རྒྱུད་ཀྱི་རྒྱལ་པོ་ལས། །རྡོ་རྗེ་བཙུན་མོའི་ཉེ་བའི་སྙིང་པོ་མཆོག །བཀླགས་པས་འགྲུབ་ཅེས་གསུངས་པའི་བདེན་པས་སྐྱོངས། །ཞེས་གསུངས་ལ། དེའི་རྒྱུ་མཚན་བསྒྲུབ་བྱའི་ཡུལ་དུ་གྱུར་པ་མཁའ་འགྲོ་གྲངས་མེད་པ་རྣམས་བསྡུ་ན་བྱེ་བ་ཕྲག་བཞིར་འདུས། དེ་ཡང་སྟོང་ཕྲག་བདུན་ཅུ་རྩ་གཉིས་སུ། དེ་ཡང་ཡུལ་ཆེན་སུམ་ཅུ་སོ་བདུན་དུ་གནས་པའི་མཁའ་འགྲོ་རྣམས་སུ། དེ་ཡང་སྙིང་པོའི་རྣལ་འབྱོར་མ་བཞིར། དེ་ཡང་རྡོ་རྗེ་ཕག་མོ་ཉིད་དུ་འདུས་ལ། དེའི་གསང་སྔགས་ཨོཾ་གསུམ་ལའང་རྒྱུད་དུ་སྦས་པའི་དོན་རྒྱལ་ཆེན་ཨིནྡྲ་བྷུ་ཏིས་ཕག་མོ་ཞལ་གཉིས་མའི་སྔགས་བཏུར་ཡིག་འབྲུ་སུམ་ཅུ་སོ་གཉིས་གསུངས་ཤིང་། བཏུ་ཚུལ་ལོགས་ན་གསལ། དེ་ལ་ཡིག་འབྲུ་སོ་གཉིས་ཀྱིས་ནི་ཡུལ་སོ་གཉིས་ཀྱིས་དཔའ་བོ་རྣལ་འབྱོར་མ་རྣལ་འབྱོར་མ་རྣམས་ཀྱི་སྙིང་པོ་མཚོན་ལ། ས་བོན་བཾ་ཡིག་ལ་སྲོག་ཡིག་ཨ་ཐུང་། ཡ་ར་ལ་ཝ་བཅས་ཡིག་འབྲུ་ལྔ་མཚོན་པས་སུམ་ཅུ་སོ་བདུན་འབྱུང་ལ། དེས་ན་ཡུལ་ཆེན་སུམ་ཅུ་སོ་བདུན་གྱི་དཔའ་བོ་རྣལ་འབྱོར་མ་རྣམས་ཀྱི་སྙིང་པོ་ཡིན་ནོ། །དེ་རྣམས་ཀྱང་འཁོར་ལོ་བདེ་མཆོག་ལྷ་དྲུག་ཅུ་རྩ་གཉིས་སུ་འདུས་པས། བཾ་ཡིག་ཆ་ལྔ་པ་ནི་བདེ་ཆེན་ལྷ་ལྔ། ཨོཾ་དང་པོ་ཁཎྜ་ཀཱ་པ་ལི་ནས། ཙ་ནཱི་ཡེ་ཡན་གྱི་ཡིག་འབྲུ་ཉེར་བཞིས་དཔའ་བོ་ཉེར་བཞི་དང་དཔའ་མོ་ཉེར་བཞི་མཚོན། དེ་མན་གྱི་ཡིག་འབྲུ་བརྒྱད་ཀྱིས་སྒོ་མཚམས་མ་བརྒྱད་མཚོན་ནོ།

།དེ་ལྟར་ན་གོང་གི་དཔའ་བོ་ཉེར་བཞིའི་མཚོན་དོན་ནི་ཟླ་དཀྱིལ་ལ་བྱེད་གསུང་། འདི་ནི་གལ་ཏེ་དངོས་གྲུབ་མཆོག་འདོད་ན། །སྔགས་དང་ལྷ་ལ་ཐ་དད་མེད། །ཅེས་གསུངས་པས་རྣམ་པ་སྔགས་སུ་གསལ་བའི་དབང་དུ་བྱས་ལ། ལྷར་བསྒོམ་པའི་ལུས་དཀྱིལ་ནི་ཡིག་ཆུང་ཟུར་གསལ་ལྟར་ལགས། ཞེས་པ་འདི་ནི་རྒྱལ་དབང་ཐམས་ཅད་མཁྱེན་གཟིགས་ཆེན་པོའི་ཞབས་འབྲིང་བ་དགེ་སློང་འཇམ་དབྱངས་གྲགས་པས་ཨོཾ་གསུམ་མའི་མཚོན་དོན་ཞིག་དགོས་གསུངས་པར་ཆོས་སྨྲ་བའི་བཙུན་པ་སངས་རྒྱས་ཕུན་ཚོགས་ཀྱིས་ཆོས་གྲྭ་ཆེན་པོ་དཔལ་ལྡན་འབྲས་སྤུངས་སུ་ཉེ་བར་བསྡུས་པ་ཞིག་བྲིས་ནས་ཕུལ་བའི་ཞུ་སཾ། །མངྒ་ལཾ།། །། PAGE \* MERGEFORMAT 2 སངས་རྒྱས་ཕུན་ཚོགས། རྣལ་འབྱོར་མའི་སྔགས་དོན་ལ་གནས་བརྟན་འཇམ་དབྱངས་གྲགས་པའི་གསུང་ལན། PAGE \* MERGEFORMAT 1 