༄༅། །ནཱ་རོ་མཁའ་སྤྱོད་ཀྱི་འཕོ་བ་བཞུགས་སོ།། རྣལ་འབྱོར་མའི་འཕོ་བ་མང་ཡང་། འདི་ཡུམ་ཀའི་འཕོ་བ་ལ། གཞན་དུ་སྐྱབས་འགྲོ་སེམས་བསྐྱེད་སྔོན་དུ་བཏང་ནས་བྱས་ཀྱང་ཆོག གཙོ་ཆེར་མངོན་རྟོགས་ཀྱི་མཇུག་བསམ་མི་ཁྱབ་ཀྱི་མཐར། རང་རྡོ་རྗེ་རྣལ་འབྱོར་མར་གསལ་བའི་ལྟེ་བ་ནས་སྤྱི་བོའི་ཚངས་པའི་བུ་གའི་བར་དུ་རྩ་དབུ་མ་དྲང་ཐ་ལེ་བ་ལྕགས་ཙམ་ཡར་རིམ་བཞིན་སྤོམ་དུ་སོང་བ་རྩེ་མོ་ཚངས་བུག་ཏུ་རྒྱ་མཐོངས་ཁ་ཕྱེ་བ་ལྟར་ཧར་རེ་ཡོད་པ། དེའི་སྟེང་དུ་བླ་མ་རྡོ་རྗེ་རྣལ་འབྱོར་མ་ཞལ་ཕྱག་རྒྱན་ཆ་ལུགས་ཡོངས་སུ་རྫོགས་པ། མཐའ་སྐོར་དུ་མཁའ་སྤྱོད་ཀྱི་དཔའ་བོ་དཔའ་མོ་སྤྲིན་ལྟར་གཏིབ་པ་ཙམ་གྱིས་བསྐོར་བ། དེའི་ཐུགས་ཀ་ནས་འོད་འཕྲོས་པས་ཕྱོགས་བཅུའི་བླ་མ་ཡི་དམ་སངས་རྒྱས་བྱང་སེམས་ཐམས་ཅད་སྤྱན་དྲངས་བླ་མ་ལ་ཐིམ། རང་གི་ལྟེ་བར་དབུ་མའི་མས་སྣ་རུ་ཆོས་འབྱུང་ནང་དུ་རྣམ་ཤེས་བཾ་ཡིག་དུ་བསམ། ལུས་ལོངས་སྤྱོད་མཆོད་པར་འབུལ་བར་བསམ་ཏེ། ཨོཾ་བཛྲ་ཡོ་གི་ནི་ཨརྒྷཾ་སོགས་ཀྱིས་མཆོད། དཔལ་ལྡན་རྡོ་རྗེ་མཁའ་འགྲོ་མ་སོགས་ཀྱིས་བསྟོད། སྤྲོ་ན་རྡོ་རྗེ་འཆང་ཆེན་རྡོ་རྗེ་རྣལ་འབྱོར་མ་སོགས་གསོལ་འདེབས་གང་ཤེས་བྱ། དེ་ཙམ་མ་བྱུང་ན་འདི་ལྟར་དུས་གསུམ་སངས་རྒྱས་ཐམས་ཅད་ཀྱི་ངོ་བོ་བླ་མ་རྡོ་རྗེ་རྣལ་འབྱོར་མ་ལ་གསོལ་བ་འདེབས་སོ། །བདག་འཛིན་བློ་ཡིས་ཐོང་བར་བྱིན་གྱིས་རློབས། །ལམ་མཆོག་འཕོ་བ་འབྱོངས་པར་བྱིན་གྱིས་རློབས། །མཚུངས་མེད་མཁའ་སྤྱོད་འགྲུབ་པར་བྱིན་གྱིས་རློབས། །ཞེས་གསོལ་བ་བཏབ། འོག་རླུང་འཐེན་ཙམ་བྱས་ཧིཀ་ཞེས་བརྗོད་པས་རང་སེམས་ཀྱི་ངོ་བོ་བཾ་ཡིག་དེ་དབུ་མའི་ནང་ནས་ཡར་རྒྱ་མཐོངས་ལ་བྱ་འཕུར་བ་བཞིན་སོང་། བླ་མའི་ཐུགས་ཁར་ཐིམ་པར་བསམ་ལ་ཅུང་ཟད་གློད་ལ་བཞག ཡང་བླ་མའི་ཐུགས་ཁ་ནས་ཐོན་ཏེ་དབུ་མ་ནས་མར་ཞུགས། དབུ་མའི་མས་སྣ་ཆོས་འབྱུང་གི་ནང་དུ་སླེབས་པར་བསམས་ལ་ངག་ཏུ་ཀ་ཞེས་བརྗོད་ཡང་སྔར་ལྟར་མཆོད་བསྟོད་གསོལ་བཏབ་བྱས་ལ་བླ་མའི་ཐུགས་ཁར་འཕོ།

ཡང་མར་འབེབས་པ་སོགས་ཐུན་རིའི་ནང་དུ་ཚར་ཅི་འགྲོ་བྱེད། ཐུན་བསྡུ་བ་ན། མཐའ་སྐོར་གྱི་དཔའ་བོ་མཁའ་འགྲོ་བླ་མ་ལ་ཐིམ། བླ་མ་སྤྱི་གཙུག་ནས་སྙིང་ཁར་བྱོན། སྤྱི་བོའི་ཚངས་བུག་འོད་དམར་གྱི་རྡོ་རྗེ་རྒྱ་གྲམ་གྱིས་བཀབ་ཆུ་ཡང་མི་འཛག་རླུང་ཡང་མི་ཐར་བར་བསམ། རྟགས་མ་བྱུང་བར་དུ་སྦྱངས་ཏེ། རྟགས་ནི་སྤྱི་གཙུག་སྐྲངས་པ་དང་། ཁྲག་ཐོན་པ། སྒྲུབ་ཁང་ལ་འཇའ་ཟུག་པ་འབྱུང་། ལས་སྦྱོར་ནི་ནམ་ཞིག་འཆི་བའི་ཚེ་བླ་མའི་ཐུགས་ཁར་འཕོ་བའི་དམིགས་པ་དབུགས་ཀྱི་རྒྱུ་བ་མ་ཆད་བར་དུ་ཡང་ཡང་བྱ། མཐར་བླ་མ་སྐར་མདའ་འཕོ་བ་ལྟར་རང་གང་དུ་མོས་པའི་ཞིང་ཁམས་སུ་གཤེགས་པར་བསམ་པའོ། །འཕོ་བ་གནད་དུ་སོང་ན་བར་དོར་མཁའ་སྤྱོད་འགྲུབ་གསུང་ངོ་། །ཞེས་པ་འདིའང་བསྐུལ་བའི་ངོར་སངས་རྒྱས་ཕུན་ཚོགས་ཀྱིས་བྲེས་པའོ།། །།མདྒ་ལཾ། དགེའོ།། །། PAGE \* MERGEFORMAT 2 སངས་རྒྱས་ཕུན་ཚོགས། ནཱ་རོ་མཁའ་སྤྱོད་ཀྱི་འཕོ་བ། PAGE \* MERGEFORMAT 1 